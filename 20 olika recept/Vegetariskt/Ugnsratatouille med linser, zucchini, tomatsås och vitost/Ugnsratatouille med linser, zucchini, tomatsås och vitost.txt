Ugnsratatouille med linser, zucchini, tomatsås och vitost

Njut av en god ratatouille som du gör i ugnen, det ger en mustigare och smakrikare grönsaksröra och det är dessutom enkelt att laga, 
då den sköter sig själv i ugnen. 
Toppa med krämig vitost och lite krispig persilja.


 Ingredienser
6 portioner
1 zucchini (à ca 300 g)
1 aubergine (à ca 300 g)
2 rödlökar
2 röda eller gula paprikor
4 tomater
2 förp kokta gröna linser (à 390 g)
390 g pastasås basilika
2 vitlöksklyftor
salt
svartpeppar
390 g pastasås chili
2 msk olivolja
2 förp vitost hel bit (10%, à 150 g)
1 kruka persilja
Till servering
bröd
crème fraiche (gärna franska örter)
För alla

Kontrollera noga innehållet i pastasåserna.
Gör glutenfri: välj glutenfritt bröd.
Gör laktosfri: välj laktosfria produkter av ost och crème fraiche.
Gör mjölkproteinfri: byt ut ost och crème fraiche mot mjölkproteinfria ersättningsprodukter.


Gör så här
Sätt ugnen på 225˚C.
Ansa och skiva zucchini och aubergine i ca 1 cm tjocka skivor. Skala och skär lökarna i tunna skivor. 
Dela, kärna ur och skär paprikorna i ca 1 cm tjocka skivor. Skiva tomaterna.
Häll linserna i en sil, spola dem i kallt vatten och låt rinna av.
Blanda linserna och pastasåsen med basilikasmak. Pressa i vitlöken. Smaksätt med salt och peppar.
Lägg linsblandningen i botten på en långpanna. Varva alla skivade grönsaker på linsblandningen. Krydda grönsakerna med salt och peppar. 
Ringla över pastasåsen med chilismak och olivoljan.
Sätt in långpannan mitt i ugnen i 25 minuter.
Ta ut långpannan och smula på osten och sätt in mitt i ugnen ca 10 minuter.
Toppa plåten med persilja.
Till servering: Servera ugnsratatouillen med bröd och crème fraiche.
